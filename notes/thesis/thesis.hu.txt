Ekvivalens Python forráskód-párok generálása

Egyre elterjedtebbek a forráskódokat mély tanuláson alapuló módszerekkel refaktoráló szoftverek.
Ezek a szoftverek sokszor helytelenül refaktorálják a bemeneti forráskódot, azaz változtatnak a kód jelentésén.
A forráskódok ekvivalenciájának vizsgálata fontos feladat, ugyanis ha lenne lehetőség egy forráskód pár ekvivalenciájának megállapítására, akkor a refaktoráló szoftverek által adott hibás megoldásokat ki lehetne szűrni.

Az ekvivalencia meghatározásának feladata megoldható mély tanuláson alapuló módszerek segítségével, például egy mély tanuló hálóval, ami a párba állított forráskódokról eldönti, hogy azok ekvivalensek-e.
Egy ilyen háló tanításához szükség van egy adathalmazra, ami forráskód párokat tartalmaz felcímkézve azzal, hogy ekvivalensek-e.
A szakdolgozatomban Python kódok ekvivalenciáját eldöntő, mélytanuló háló számára generálok adathalmazt.
A bemutatott szoftver segítségével lehetőség nyílik az adathalmaz előállítására és az átalakítások szemléltetésére.

Az adathalmazzal szemben több elvárás van.
Minél változatosabb, egymással garantáltan ekvivalens forráskód párokat kell tartalmazzon és legalább százezres nagyságrendű kell legyen.
Az adathalmazra tekinthetünk úgy, mint egy több oszlopos táblázatra, melynek első oszlopa a változtatások előtti (például GitHub-ról gyűjtött) forráskódokat tartalmazza, a további oszlopok az átalakítások eredményeit tartalmazzák.

A szakdolgozatomban az adathalmaz generálására használt, Python kódokat átalakító szoftvert mutatom be.
A szoftver célja minél több ekvivalens átalakítás megvalósítása, az átalakítások szemléltetéséhez grafikus felhasználói felület is készül.
Az átalakítások lehetnek egyszerűbbek (pl. azonosítók átnevezése), vagy összetettebbek (pl. a listát előállító for-ciklus "comprehension” kifejezéssé alakítása).
Ezek az átalakítások a forráskód absztrakt szintaxisfájának módosításával valósíthatóak meg.
